<html>

<head>
<meta http-equiv="Content-Language" content="zh-tw">
<meta name="GENERATOR" content="Microsoft FrontPage 5.0">
<meta name="ProgId" content="FrontPage.Editor.Document">
<meta http-equiv="Content-Type" content="text/html; charset=utf-8">
<title>再增订佛祖道影　上虚下云老和尚重辑．上宣下化老和尚再增订</title>
<link rel="stylesheet" type="text/css" href="style.css">
</head>

<body topmargin="0" leftmargin="0">
<a name="top"></a>


<div align="center">
  <table border="0" cellpadding="0" cellspacing="0" width="740" >
    <tr>
      <td colspan="2" width="740">
      <table border="0" cellpadding="0" cellspacing="0" width="740">
        <tr>
          <td width="55" rowspan="2">
          <img border="0" src="../../appendix/images/drba_logo.gif" align="left" width="46" height="55" hspace="0" alt="法界佛教总会．DRBA Logo"></td>
          <td width="495">
          <p class="t6">再增订佛祖道影</p></td>
          <td width="200"></td>
        </tr>
        <tr>
          <td width="495">
          <p class="t3"><sup><span style="font-size: 11px">上</span></sup>虚<sup><span style="font-size: 11px">下</span></sup>云老和尚重辑．<sup><span style="font-size: 11px">上</span></sup>宣<sup><span style="font-size: 11px">下</span></sup>化老和尚再增订</p></td>
          <td width="200">
          <p class="t2b" align="right">│<a href="contents.htm">目录</a>．<a href="preface_2.htm">下一页</a>│</p></td>
        </tr>
        <tr>
          <td width="740" height="10" colspan="3"></td>
        </tr>
      </table>
      </td>
    </tr>
    <tr>
      <td colspan="2" width="740">
      <div align="center">
        <center>
        <table cellpadding="0" cellspacing="0" width="740" border="1" bordercolor="#ECECF2" style="border-style:double; border-width:3; border-collapse: collapse" >
          <tr>
            <td>
      <div align="center">
        <center>
        <table cellpadding="0" cellspacing="0" width="580" >
          <tr>
            <td height="50"></td>
          </tr>
          <tr>
            <td>
      <p class="title">明．紫柏老人广诸祖道影疏</p>
      <p class="t1"></p>
      <p class="commentary">华钟匪叩，则音响不流；宝炬未然，则寒光匿耀。故归依佛祖，藉有型仪。即像道存，云传贵广。愿身星布，影遍寰区。譬一钟声，多人梦破；如分灯焰，大夜常明矣！
      <p class="commentary">夫有自心，则有虚空；有虚空，则有天地；有天地，则有山水；有山水，则有道场；有道场，则有诸祖；有诸祖，则有道影。是以由道影而识诸祖，由诸祖而办道场，由道场而知天地，由天地而测虚空，由虚空以悟自心者，可谓寻流而得源矣！
      <p class="commentary">若然，则大如天地，杂如万物，皆诸祖道影也。岂待索于僧繇、道玄之笔端，然后谓道影乎哉？虽然，凡心鄙劣，未能触途成观，须凭胜相。故阿难白佛：“我见如来三十二相，胜妙殊绝；形体映彻，犹如琉璃。常自思惟，此相非是欲爱所生。何以故？欲气粗浊，腥臊交遘，脓血杂乱，不能发生胜净妙明、紫金光聚。是以渴仰，从佛剃落。”以此观之，阿难佛弟，尚观胜相发心，况凡劣者乎？故佛祖道影，不可不传也！
      <p class="commentary">虽华、梵殊土，其天容道貌，精光炳烁；使人瞻仰，尘习顿空，即相会心。千古旦暮，与诸祖周旋于大光明藏中。微道影，孰能至此？洪武间，缁、素好道者，绘华、梵佛祖道影，自大迦叶尊者而下，至国初耆宿百二十尊，藏诸留都之南牛首山。其精神慈注，风度高简，非灵虚空清、妙思通幽者，未易着笔也。
      <p class="commentary">万历己丑，开侍者省余于金坛。余观察北园，且西发清凉，道出石头。余曰：“牛首诸祖道影，往曾于祖堂尘(土+孛)中捡得六尊，若云开月露，光华照人。咨询其余，寺僧曰：‘均藏牛首。’余怀此六寒暑矣！弗能忘。汝无却劳，披暑一行，或可理也。”对曰：“谨奉命。”随策杖往，果得灵相。会太宰陆公（<a href="preface_1.htm#注1">注1</a>），见之喟然叹曰：“是当俨临人天，光映群品。奈何岁月浸久，凋残若是！圣人未灭度时，吾辈业重垢深，不遑近事；兹睹道影，何啻亲承。得丹青家，妙契其真者，临写十部；散布十方，永作供养。分辉迸耀，普照昏衢，顾不大哉！”
      <p class="commentary">开侍者韪太宰议，慨然任之。太宰首临一部，金沙善云居士亦写一部，余尚未得其人。开侍者跪而请曰：“愿和尚疏是因缘，令诸善信生大法喜；合并胜心，成此希有。”余曰：“然！夫由心生形，由形生影；而善反者，由影得形，由形得心，由心得道。若然者，则百二十纸，老僧不动舌根，为天下人，漏泄家风不少也。”于是开侍者誓愿广图祖影，遍流天下。惟愿观者，藉影开悟，共证自心云尔。

      <hr color="#CACADB" size="1">
      <p class="commentary"><b><a name="注1">注1</a>：</b>太宰陆公光祖，字与绳，平湖人，嘉靖进士，万历中累迁吏部尚书。卒谥庄简，又号五台居士。</p>
            </td>
          </tr>
          <tr>
            <td height="50"><p class="t7"><a href="preface_1.htm#top">▲Top</a></p></td>
          </tr>
        </table>
        </center>
      </div>
            </td>
          </tr>
        </table>
        </center>
      </div>
      </td>
    </tr>
    <tr>
      <td height="40" width="370"><p class="t2b"><font face="新宋体" style="font-size: 13px" color="#868686">法界佛教总会  ．   DRBA ／ BTTS ／  DRBU </font> </p></td>
      <td height="40" width="370"><p class="t2b" align="right">│<a href="contents.htm">目录</a>．<a href="preface_2.htm">下一页</a>│</p></td>
    </tr>
    </table>
</div>

</body>

</html>