<html>

<head>
<meta http-equiv="Content-Language" content="zh-tw">
<meta name="GENERATOR" content="Microsoft FrontPage 5.0">
<meta name="ProgId" content="FrontPage.Editor.Document">
<meta http-equiv="Content-Type" content="text/html; charset=utf-8">
<title>再增订佛祖道影　上虚下云老和尚重辑．上宣下化老和尚再增订</title>
<link rel="stylesheet" type="text/css" href="style.css">
</head>

<body topmargin="0" leftmargin="0">
<a name="top"></a>


<div align="center">
  <table border="0" cellpadding="0" cellspacing="0" width="740" >
    <tr>
      <td colspan="2" width="740">
      <table border="0" cellpadding="0" cellspacing="0" width="740">
        <tr>
          <td width="55" rowspan="2">
          <img border="0" src="../../appendix/images/drba_logo.gif" align="left" width="46" height="55" hspace="0" alt="法界佛教总会．DRBA Logo"></td>
          <td width="495">
          <p class="t6">再增订佛祖道影</p></td>
          <td width="200"></td>
        </tr>
        <tr>
          <td width="495">
          <p class="t3"><sup><span style="font-size: 11px">上</span></sup>虚<sup><span style="font-size: 11px">下</span></sup>云老和尚重辑．<sup><span style="font-size: 11px">上</span></sup>宣<sup><span style="font-size: 11px">下</span></sup>化老和尚再增订</p></td>
          <td width="200">
          <p class="t2b" align="right">│<a href="preface_3.htm">上一页</a>．<a href="contents.htm">目录</a>．<a href="preface_9.htm">下一页</a>│</p></td>
        </tr>
        <tr>
          <td width="740" height="10" colspan="3"></td>
        </tr>
      </table>
      </td>
    </tr>
    <tr>
      <td colspan="2" width="740">
      <div align="center">
        <center>
        <table cellpadding="0" cellspacing="0" width="740" border="1" bordercolor="#ECECF2" style="border-style:double; border-width:3; border-collapse: collapse" >
          <tr>
            <td>
      <div align="center">
        <center>
        <table cellpadding="0" cellspacing="0" width="580" >
          <tr>
            <td height="50"></td>
          </tr>
          <tr>
            <td>
      <p class="title">法系考正</p>
      <p class="t1"></p>
      <p class="commentary">南岳下第六十世，东明旵祖之嗣法，有海舟永慈，与海舟 普慈二人。永住金陵东山，俗姓余。普住杭州东明，俗姓钱。续指月录两存之。按：天童密云悟祖，及钱谦益宗伯，皆为普祖立传，称为“旵祖”嗣法。祥符荫宗统编年载：万历六年辛酉，东明旵祖示寂，海舟普慈嗣法。据上所记，改定南岳六十一世，东明海舟永慈为普慈。</p>
      <p class="commentary">青原下第四十五世，芙蓉楷祖嗣法。“苏州本”依据位中符祖灯大统，迳列鹿门觉，将丹霞 淳至天童净，中间五代削去；谓指月年历差讹，以青州塔记为据。不知青州塔记显出伪托；为霖大师曾辨其谬，续指月录引以为证。</p>
      <p class="commentary">按宗统编年，宋重和元年戊戍，楷祖示寂，丹霞淳嗣。淳祖盖芙蓉嗣法二十六人中之上首也。明年，淳祖示寂，真歇了嗣。其后三十有四载，为南宋绍兴二十三年癸酉，了祖示寂，天童珏嗣。越十四载，为乾道四年戊子，珏祖示寂，雪窦鉴嗣。经四载，为乾道七年辛卯，鉴祖示寂，天童 净嗣。又二载，为乾道九年癸巳，净祖示寂，鹿门觉始嗣，去楷祖示寂时，历五十有五年矣！何得竟以鹿门觉，为净因觉？ 显紊世次。兹从传灯及正续指月，列鹿门觉于天童净嗣法；增补丹霞 淳至天童 净五世，纠正位中符之谬。</p>
      <p class="commentary">明三峰汉月法藏禅师，初秉拂于吴门北禅寺，嗣法天童悟祖。厥后，三峰着五宗，原以立异；悟祖不满，遂至追拂。清世宗着拣魔辨异录，于三峰一派，屏斥尤严；三峰不获与临济儿孙之列，已成铁案。惟三峰平日于法门，不无建白；弘戒法仪，为后世矜式。兹列三峰于尊宿卷中，示绝于悟祖，仍不泯其护教之功。</p>
      <p class="commentary">通鉴载：明 建文帝，因燕王兵破金川门，帝发太祖遗箧，得“杨应能”度牒及缁衣。编修程济曰：“数也！”因召主录僧溥洽，为帝削发；从水关中出。先入蜀，后入滇云云。后世皆知帝为僧，号应能。</p>
      <p class="commentary">今按云南丛书滇释纪第二卷载：应文大师，俗称“文和尚”；明太祖长孙，故懿文太子之子也。建文四年时，燕王棣举兵南伐，有内臣出高帝遗命，得度牒三，曰“应文、应能、应贤”，即僧服亦如之。于是帝与御史叶希贤为应文、应贤，吴王教授杨应能为应能，并为僧；编修程济为道人。遂从复道中出。</p>
      <p class="commentary">历游吴、楚、黔、粤，入滇，居永昌白龙山。复结庵于鹤庆浪穹间，又驻锡武定狮子山，遗像、袈裟犹存。在滇数十年间，常疏法华、楞严，间多题 。后东归，寿八十余，坐化宫中；葬于西山，称为“老佛”云。</p>
      <p class="commentary">按：叶希贤、杨应能，明史皆有本传；建文殉国，皆称殉难者也。滇释记所载，当为较实。又叶、杨两公之墓，尚在滇中；洱源潜龙庵，即建文隐修之处。今〈第四卷〉，“建文”更正为“应文”；故录证记，以矫正诸家之讹误，并存随从忠义之名焉。</p>
      <p class="commentary">癸巳春，虚云莅苏州过半塘寿圣寺，得见明宋溓居士作元．善继禅师血书华严经赞有序碑文。按：明．高僧传〈元．善继禅师传〉中，并无刺血书经一节；而善师之行，宋公之作，炳若日星，灼然有据，讵容烟没？爰增补善师道影，系以传、赞，并附刊宋公之文于此，以资改正明．高僧传之失漏云。</p>
      <p class="t2b" align="right">　</p>

      <hr color="#CACADB" size="1">
      <p class="commentary">注：以上乃虚云老和尚作 </p>
            </td>
          </tr>
          <tr>
            <td height="50"><p class="t7"><a href="preface_8.htm#top">▲Top</a></p></td>
          </tr>
        </table>
        </center>
      </div>
            </td>
          </tr>
        </table>
        </center>
      </div>
      </td>
    </tr>
    <tr>
      <td height="40" width="370"><p class="t2b"><font face="新宋体" style="font-size: 13px" color="#868686">法界佛教总会  ．   DRBA ／ BTTS ／  DRBU </font> </p></td>
      <td height="40" width="370"><p class="t2b" align="right">│<a href="preface_3.htm">上一页</a>．<a href="contents.htm">目录</a>．<a href="preface_9.htm">下一页</a>│</p></td>
    </tr>
    </table>
</div>

</body>

</html>