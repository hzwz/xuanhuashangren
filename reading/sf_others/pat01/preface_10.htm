<html>

<head>
<meta http-equiv="Content-Language" content="zh-tw">
<meta name="GENERATOR" content="Microsoft FrontPage 4.0">
<meta name="ProgId" content="FrontPage.Editor.Document">
<meta http-equiv="Content-Type" content="text/html; charset=utf-8">
<title>佛祖道影白话解（一）西天历代祖师　上虚下云老和尚集．上宣下化老和尚讲述</title>
<link rel="stylesheet" type="text/css" href="style.css">
</head>

<body topmargin="0" leftmargin="0">
<a name="top"></a>


<div align="center">
  <table border="0" cellpadding="0" cellspacing="0" width="740" >
    <tr>
      <td colspan="2" width="740">
      <table border="0" cellpadding="0" cellspacing="0" width="740">
        <tr>
          <td width="55" rowspan="2">
          <img border="0" src="../../appendix/images/drba_logo.gif" align="left" width="46" height="55" hspace="0" alt="法界佛教总会．DRBA Logo"></td>
          <td width="495">
          <p class="t6">佛祖道影白话解<span style="font-size:16px">（一）</span>西天历代祖师</p></td>
          <td width="200"></td>
        </tr>
        <tr>
          <td width="495">
          <p class="t3"><sup><span style="font-size: 11px">上</span></sup>虚<sup><span style="font-size: 11px">下</span></sup>云老和尚集．<sup><span style="font-size: 11px">上</span></sup>宣<sup><span style="font-size: 11px">下</span></sup>化老和尚讲述</p></td>
          <td width="200">
          <p class="t2b" align="right">│←<a href="preface_9.htm">上一页</a>．<a href="contents.htm">目录</a>．<a href="preface_11.htm">下一页</a>→│</p></td>
        </tr>
        <tr>
          <td width="740" height="10" colspan="3"></td>
        </tr>
      </table>
      </td>
    </tr>
    <tr>
      <td colspan="2" width="740">
      <div align="center">
        <center>
        <table cellpadding="0" cellspacing="0" width="740" border="1" bordercolor="#ECECF2" style="border-style:double; border-width:3; border-collapse: collapse" >
          <tr>
            <td>
      <div align="center">
        <center>
        <table cellpadding="0" cellspacing="0" width="580" >
          <tr>
            <td height="50"></td>
          </tr>
          <tr>
            <td>
      <p class="title">禅宗五派源流</p>
      <p class="t1"></p>
      <p class="commentary">禅宗五派，上溯始自天竺迦叶，二十八祖传自达摩，遂称“东土初祖”。又五传而至曹溪慧能禅师，是为六祖。然单传之说，只就衣钵授受而言。若夫传法，西天固未可考，震旦已有分支，如牛头融师承三师之后，自成一家。余辑增订佛祖道影一书，亦列其世系。六祖既止衣钵不传，昔人记其世系，多由南岳、青原二家起。余于佛祖道影，亦依此二家，分列其次序。</p>
      <p class="commentary">惟五祖门下尚有神秀，行于北方，再传而息，固勿论矣。六祖门下，得道者多。著名者如神会禅师，传圆顿之宗于北方，使渐宗绝息，其功固不可没；然再传至圭峰，又为华严宗之祖师，故其世系亦无可述。</p>
      <p class="commentary">今就南岳、青原两家世系言之，青原思传石头迁，石头分传药山俨及天皇悟。药山传云岩晟，晟传洞山良价，价传曹山本寂，后人称为曹洞宗。天皇悟传龙潭信，信传德山鉴，鉴传雪峰存，存传云门文偃，是为云门宗。存又传玄沙备，备传地藏琛，琛传法眼文益，是为法眼宗。故青原之后，分为曹洞、云门、法眼三宗。</p>
      <p class="commentary">南岳让传马祖一，一传百丈海。而百丈分传沩仰佑、黄檗运二人。沩仰灵佑传仰山慧寂，是为沩仰宗。黄檗运传临济义玄，是为临济宗。故南岳之后分为沩仰、临济二宗。此五宗派源流，余有校正星灯集之辑述，亦曾附录及之。</p>
      <p class="commentary">南岳下第六十世东明旵之嗣法，有海舟 永慈与海舟普慈二人，永住金陵东山，普住杭州东明，续指月录两存之。按天童密云悟及钱谦益，皆为普慈立传，称为旵祖嗣法。宗统编年载，万历六年辛酉，东明旵示寂，海舟普慈嗣法。据上所记，南岳六十一世，应定为东明普慈。</p>
      <p class="commentary">临济一宗，本五派最盛，尚有此淆讹。曹洞宗五传，至警祖稍息，得远公嗣法，灯灯相续未泯。然青原下第四十五世，芙蓉楷嗣法，有祖灯大统一书，迳列鹿门觉，将丹霞淳至天童净中间五代削去，为霖大师曾辨其谬。</p>
      <p class="commentary">按宗统编年载，宋重和元年，楷祖示寂，丹霞淳嗣。明年，淳示寂，真歇了嗣。其后三十有四载，了示寂，天童珏嗣。越十四年，珏示寂，雪窦鉴嗣。经四载，鉴示寂，天童净嗣。又二年，净示寂，鹿门觉始嗣，去楷祖示寂时，历五十五年矣！何得竟以鹿门觉，嗣芙蓉楷，显紊世次。故余于增订佛祖道影一书，附〈法系考正〉一文，以辨正之。</p>
      <p class="commentary">余居南华，甲戌夏，长沙郭涵斋宽慧居士、南岳宝生长老，与九成了照首座等，相继由大沩山来，恳请兴修大沩。意以此宗居五家之长，惜乏后嗣，致祖庭息焰，现系济宗钟板。此次遭匪焚毁，尽为灰烬，决议改弦更张，恢复沩仰一脉。大众以予寿高腊长，为诸山敬信，请余继振沩仰宗。余因南华未能卸责，情不获已，勉循记载。查此宗是灵佑祖师起，四传至芭蕉慧清，其徒继彻起演二十字，“继”字下应是“妙”字，顺次以绍先宗。然书载宋三角志谦及兴阳词铎二公止，一说二公为昆仲，同嗣报慈韶祖作六世；一说志谦为六世，词铎为七世。今因此宗传承甚少，故双存之，以兴阳词铎嗣三角志谦为七世，以后已无考据。兹以词公与余各摘上一字，继演五十六字，以待后贤，绍续无穷。偈曰：</p>
      <p class="commentary">　　词德宣衍道大兴　戒鼎馨遍五分新<br>
　　慧焰弥布周沙界　香云普荫灿古今<br>
　　慈悲济世愿无尽　光昭日月朗太清<br>
　　振启拈花宏沩上　圆相心灯永昌明</p>
      <p class="t2b" align="right">虚云德清谨识</p>
      <p class="commentary">又余在南华，因悉云门祖庭，香灯断续无定，勉为兴复。查此宗起于文偃祖师，十一传至南宋末温州光孝已庵深净禅师止。后失典籍，原派是偃祖下八世优鸿曾演二十字，后不知谁又出二十字。古派分三。今欲重继，不知从何字起？故惟从已庵净公与余各摘上一字，继演五十六字，期之后贤，传灯无尽。偈曰：</p>
      <p class="commentary">　　深演妙明耀乾坤　湛寂虚怀海印容<br>
　　清净觉圆悬智镜　慧鉴精真道德融<br>
　　慈悲喜舍昌普化　宏开拈花续传灯<br>
　　继振云门关一旨　惠泽苍生法雨隆</p>
      <p class="t2b" align="right">虚云演彻谨识</p>
      <p class="commentary">癸酉春，有明湛禅者，由长汀到南华，谓在长汀创建八宝山，志愿欲绍法眼一宗，不知所由，恳授其法眼源流。因嘉其志，乃告之曰：此宗发源在金陵清凉山，早废，兹时不易恢复，从宋元来，绍化乏后。查诸典籍，自文益祖师七传至祥符良庆禅师止，其后无考。旧派益祖六世祖光禅师立二十字，后不知何人立四十字。虽有二派，子孙停流，鲜有继起。又查益祖出天台德韶国师，与清凉泰钦禅师，传载韶、钦二公下五世良庆禅师。其中秉承，有继韶公者，有嗣钦公者，纷纭不一。有记益韶寿胜元慧良为七世，有记益钦齐照元慧良为七世。今欲继起，艰于考证。惟有秉承韶公，续从良庆禅师与余各摘一字，继演五十六字。以待后贤继续，传之永久。偈曰：</p>
      <p class="commentary">　　良虚本寂体无量　法界通融广含藏<br>
　　遍印森罗圆自在　塞空情器总真常<br>
　　惟斯胜德昭日月　慧灯普照洞阴阳<br>
　　传宗法眼大相义　光辉地久固天长
      <p class="t2b" align="right">虚云古岩谨识</p>

      <p class="t2b" align="right">　</p>

      <hr color="#CACADB" size="1">
      <p class="commentary"> </p>
            </td>
          </tr>
          <tr>
            <td height="50"><p class="t7"><a href="preface_10.htm#top">▲Top</a></p></td>
          </tr>
        </table>
        </center>
      </div>
            </td>
          </tr>
        </table>
        </center>
      </div>
      </td>
    </tr>
    <tr>
      <td height="40" width="370"><p class="t2b"><font face="新宋体" style="font-size: 13px" color="#868686">法界佛教总会  ．   DRBA ／ BTTS ／  DRBU </font> </p></td>
      <td height="40" width="370"><p class="t2b" align="right">│←<a href="preface_9.htm">上一页</a>．<a href="contents.htm">目录</a>．<a href="preface_11.htm">下一页</a>→│</p></td>
    </tr>
    </table>
</div>

</body>

</html>