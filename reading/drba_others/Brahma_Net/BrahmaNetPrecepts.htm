<html>

<head>
<meta http-equiv="Content-Language" content="zh-tw">
<meta name="GENERATOR" content="Microsoft FrontPage 5.0">
<meta name="ProgId" content="FrontPage.Editor.Document">
<meta http-equiv="Content-Type" content="text/html; charset=utf-8">
<title>梵网经菩萨戒本</title>
<link rel="stylesheet" type="text/css" href="style.css">
</head>

<body topmargin="0" leftmargin="0">
<a name="top"></a>


<div align="center">
  <table border="0" cellpadding="0" cellspacing="0" width="740" >
    <tr>
      <td colspan="2" width="740">
      <table border="0" cellpadding="0" cellspacing="0" width="740">
        <tr>
          <td width="55" rowspan="2">
          <img border="0" src="../../appendix/images/drba_logo.gif" align="left" hspace="0" alt="法界佛教总会．DRBA Logo" width="46" height="55"></td>
          <td width="495">
          <p class="t6">梵网经菩萨戒本</p></td>
          <td width="200"></td>
        </tr>
        <tr>
          <td width="495">
          <p class="t3">　</p></td>
          <td width="200">
          <p class="t2b" align="right">　│<a href="contents.htm">浅释</a>│</p></td>
        </tr>
        <tr>
          <td width="740" height="10" colspan="3"></td>
        </tr>
      </table>
      </td>
    </tr>
    <tr>
      <td colspan="2" width="740">
      <div align="center">
        <center>
        <table cellpadding="0" cellspacing="0" width="740" border="1" bordercolor="#ECECF2" style="border-style:double; border-width:3; border-collapse: collapse" >
          <tr>
            <td>
      <div align="center">
        <center>
        <table cellpadding="0" cellspacing="0" width="580" >
          <tr>
            <td height="50"></td>
          </tr>
          <tr>
            <td>
      <p class="title">梵网经菩萨戒本</p>
      <p class="t1">姚秦．三藏法师．鸠摩罗什　奉诏译</p>
      <p class="verse2">开经偈<br>
      无上甚深微妙法　百千万劫难遭遇<br>
      我今见闻得受持　愿解如来真实义</p>
        </center>
        </center>
<p class="sutra">尔时释迦牟尼佛，从初现莲华台藏世界，东方来入天王宫中，说魔受化经已。下生南阎浮提，迦夷罗国。母名摩耶，父字白净，吾名悉达。七岁出家，三十成道，号吾为释迦牟尼佛。于寂灭道场，坐金刚华光王座，乃至摩醯首罗天王宫，其中次第十住处所说。</p>
<p class="sutra">时佛观诸大梵天王网罗幢，因为说无量世界，犹如网孔。一一世界，各各不同，别异无量；佛教门亦复如是。吾今来此世界八千返，为此娑婆世界，坐金刚华光王座，乃至摩醯首罗天王宫，为是中一切大众，略开心地法门
品竟。</p>
<p class="sutra">复从天王宫，下至阎浮提菩提树下，为此地上一切众生，凡夫痴暗之人，说我本卢舍那佛心地中，初发心中常所诵一戒。光明金刚宝戒，是一切佛本源，一切菩萨本源，佛性种子。一切众生皆有佛性，一切意识色心，是情是心，皆入佛性戒中。当当常有因故，当当常住法身。如是十波罗提木叉出于世界，是法戒，是三世一切众生顶戴奉持。吾今当为此大众，重说十无尽藏戒品，是一切众生戒，本源自性清净。</p>
<p class="sutra">我今卢舍那　方坐莲华台　周匝千华上　复现千释迦<br>
一华百亿国　一国一释迦　各坐菩提树　一时成佛道<br>
如是千百亿　卢舍那本身　千百亿释迦　各接微尘众<br>
俱来至我所　听我诵佛戒　甘露门即开</p>
<p class="sutra">是时千百亿　还至本道场　各坐菩提树　诵我本师戒<br>
十重四十八　戒如明日月　亦如璎珞珠　微尘菩萨众<br>
由是成正觉　是卢舍那诵　我亦如是诵　汝新学菩萨<br>
顶戴受持戒　受持是戒已　转授诸众生</p>
<p class="sutra">谛听我正诵　佛法中戒藏　波罗提木叉　大众心谛信<br>
汝是当成佛　我是已成佛　常作如是信　戒品已具足<br>
一切有心者　皆应摄佛戒　众生受佛戒　即入诸佛位<br>
位同大觉已　真是诸佛子　大众皆恭敬　至心听我诵</p>
<p class="sutra">尔时释迦牟尼佛，初坐菩提树下，成无上正觉已，初结菩萨波罗提木叉。孝顺父母师僧三宝，孝顺至道之法。孝名为戒，亦名制止。</p>
<p class="sutra">佛即口放无量光明，是时百万亿大众、诸菩萨、十八梵天、六欲天子、十六大国王，合掌至心，听佛诵一切诸佛大乘戒。</p>
<p class="sutra">佛告诸菩萨言：我今半月半月自诵诸佛法戒。汝等一切发心菩萨，乃至十发趣、十长养、十金刚、十地诸菩萨亦诵。是故戒光从口出，有缘非无因故光。光非青黄赤白黑、非色非心、非有非无、非因果法。是诸佛之本源，行菩萨道之根本，是大众诸佛子之根本。</p>
<p class="sutra">是故大众诸佛子，应受持，应读诵，应善学。佛子谛听，若受佛戒者，国王、王子、百官、宰相、比丘、比丘尼、十八梵天、六欲天子、庶民、黄门、淫男、淫女、奴婢、八部鬼神、金刚神、畜生，乃至变化人，但解法师语，尽受得戒，皆名第一清净者。</p>
<p class="sutra">佛告诸佛子言：有十重波罗提木叉，若受菩萨戒，不诵此戒者，非菩萨，非佛种子；我亦如是诵。一切菩萨已学，一切菩萨当学，一切菩萨今学。已略说菩萨波罗提木叉相貌，应当学，敬心奉持。</p>
<p class="sutra">【第一杀戒】</p>
<p class="sutra">佛言：若佛子，若自杀，教人杀，方便杀，赞叹杀，见作随喜，乃至咒杀。杀因、杀缘、杀法、杀业。乃至一切有命者，不得故杀。是菩萨应起常住慈悲心、孝顺心，方便救护一切众生。而反自恣心快意杀生者，是菩萨波罗夷罪。</p>
<p class="sutra">【第二盗戒】</p>
<p class="sutra">若佛子，自盗，教人盗，方便盗，咒盗。盗因、盗缘、盗法、盗业，乃至鬼神有主劫贼物，一切财物，一针一草，不得故盗。而菩萨应生佛性孝顺心、慈悲心，常助一切人生福生乐。而反更盗人财物者，是菩萨波罗夷罪。</p>
<p class="sutra">【第三淫戒】</p>
<p class="sutra">若佛子，自淫，教人淫，乃至一切女人，不得故淫。淫因、淫缘、淫法、淫业。乃至畜生女、诸天鬼神女，及非道行淫。而菩萨应生孝顺心，救度一切众生，净法与人。而反更起一切人淫，不择畜生，乃至母女姊妹六亲行淫，无慈悲心者，是菩萨波罗夷罪。</p>
<p class="sutra">【第四妄语戒】</p>
<p class="sutra">若佛子，自妄语，教人妄语，方便妄语。妄语因、妄语缘、妄语法、妄语业。乃至不见言见，见言不见，身心妄语。而菩萨常生正语正见，亦生一切众生正语正见。而反更起一切众生邪语邪见邪业者，是菩萨波罗夷罪。</p>
<p class="sutra">【第五酤酒戒】</p>
<p class="sutra">若佛子，自酤酒，教人酤酒。酤酒因、酤酒缘、酤酒法、酤酒业，一切酒不得酤，是酒起罪因缘。而菩萨应生一切众生明达之慧，而反更生一切众生颠倒之心者，是菩萨波罗夷罪。</p>
<p class="sutra">【第六说四众过戒】</p>
<p class="sutra">若佛子，口自说出家在家菩萨、比丘比丘尼罪过，教人说罪过，罪过因、罪过缘、罪过法、罪过业。而菩萨闻外道恶人，及二乘恶人，说佛法中非法非律。常生慈心，教化是恶人辈，令生大乘善信。而菩萨反更自说佛法中罪过者，是菩萨波罗夷罪。</p>
<p class="sutra">【第七自赞毁他戒】</p>
<p class="sutra">若佛子，自赞毁他，亦教人自赞毁他。毁他因、毁他缘、毁他法、毁他业。而菩萨应代一切众生受加毁辱，恶事向自己，好事与他人。若自扬己德，隐他人好事，令他人受毁者，是菩萨波罗夷罪。</p>
<p class="sutra">【第八悭惜加毁戒】</p>
<p class="sutra">若佛子，自悭，教人悭。悭因、悭缘、悭法、悭业，而菩萨见一切贫穷人来乞者，随前人所须，一切给与。而菩萨以恶心瞋心，乃至不施一钱一针一草；有求法者，不为说一句一偈一微尘许法，而反更骂辱者，是菩萨波罗夷罪。</p>
<p class="sutra">【第九瞋心不受悔戒】</p>
<p class="sutra">若佛子，自瞋，教人瞋。瞋因、瞋缘、瞋法、瞋业。而菩萨应生一切众生善根无诤之事，常生慈悲心、孝顺心。而反更于一切众生中，乃至于非众生中，以恶口骂辱，加以手打，及以刀杖，意犹不息。前人求悔，善言忏谢，犹瞋不解者，是菩萨波罗夷罪。</p>
<p class="sutra">【第十谤三宝戒】</p>
<p class="sutra">若佛子，自谤三宝，教人谤三宝。谤因、谤缘、谤法、谤业。而菩萨见外道及以恶人，一言谤佛音声，如三百矛刺心；况口自谤？不生信心、孝顺心，而反更助恶人、邪见人谤者，是菩萨波罗夷罪。</p>
<p class="sutra">善学诸仁者，是菩萨十波罗提木叉，应当学。于中不应一一犯如微尘许，何况具足犯十戒？若有犯者，不得现身发菩提心，亦失国王位、转轮王位，亦失比丘、比丘尼位，亦失十发趣、十长养、十金刚、十地。佛性常住妙果，一切皆失。堕三恶道中，二劫三劫，不闻父母三宝名字，以是不应一一犯。汝等一切菩萨，今学、当学、已学。如是十戒，应当学，敬心奉持。八万威仪品当广明。</p>
<p class="sutra">佛告诸菩萨言：已说十波罗提木叉竟，四十八轻今当说。</p>
<p class="sutra">【第一不敬师友戒】</p>
<p class="sutra">若佛子，欲受国王位时，受转轮王位时，百官受位时，应先受菩萨戒。一切鬼神，救护王身、百官之身，诸佛欢喜。既得戒已，生孝顺心、恭敬心。见上座、和尚、阿阇梨、大德、同学、同见、同行者，应起承迎礼拜问讯。而菩萨反生憍心、慢心、痴心、瞋心，不起承迎礼拜；一一不如法供养，以自卖身、国城、男女、七宝、百物而供给之。若不尔者，犯轻垢罪。</p>
<p class="sutra">【第二饮酒戒】</p>
<p class="sutra">若佛子，故饮酒，而酒生过失无量。若自身手过酒器与人饮酒者，五百世无手；何况自饮？亦不得教一切人饮，及一切众生饮酒，况自饮酒？一切酒不得饮。若故自饮，教人饮者，犯轻垢罪。</p>
<p class="sutra">【第三食肉戒】</p>
<p class="sutra">若佛子，故食肉，一切众生肉不得食。夫食肉者，断大慈悲佛性种子，一切众生见而舍去。是故一切菩萨，不得食一切众生肉。食肉得无量罪，若故食者，犯轻垢罪。</p>
<p class="sutra">【第四食五辛戒】</p>
<p class="sutra">若佛子，不得食五辛。大蒜、茖葱、慈葱、兰葱、兴渠，是五辛，一切食中不得食。若故食者，犯轻垢罪。</p>
<p class="sutra">【第五不教悔罪戒】</p>
<p class="sutra">若佛子，见一切众生犯八戒、五戒、十戒、毁禁、七逆、八难，一切犯戒罪，应教忏悔。而菩萨不教忏悔，同住、同僧利养，而共布萨，一众说戒。而不举其罪，不教悔过者，犯轻垢罪。</p>
<p class="sutra">【第六不供给请法戒】（注: "给" 字是 "己" 音）<p class="sutra">若佛子，见大乘法师、大乘同学、同见、同行，来入僧坊、舍宅、城邑。若百里千里来者，即起迎来送去，礼拜供养。日日三时供养，日食三两金，百味饮食、床座、医药，供事法师。一切所须，尽给（注: 是 "给" 音）与之。常请法师三时说法，日日三时礼拜。不生瞋心、患恼之心，为法灭身，请法不懈。若不尔者，犯轻垢罪。</p>
<p class="sutra">【第七不往听法戒】</p>
<p class="sutra">若佛子，一切处有讲法毗尼经律，大宅舍中有讲法处，是新学菩萨，应持经律卷，至法师所，听受谘问。若山林树下、僧地房中，一切说法处，悉至听受。若不至彼听受谘问者，犯轻垢罪。</p>
<p class="sutra">【第八心背大乘戒】</p>
<p class="sutra">若佛子，心背大乘常住经律，言非佛说。而受持二乘声闻、外道恶见，一切禁戒邪见经律者，犯轻垢罪。</p>
<p class="sutra">【第九不看病戒】</p>
<p class="sutra">若佛子，见一切疾病人，常应供养，如佛无异。八福田中，看病福田，是第一福田。若父母师僧弟子病，诸根不具，百种病苦恼，皆供养令瘥。而菩萨以瞋恨心不看，乃至僧坊、城邑、旷野、山林、道路中，见病不救济者，犯轻垢罪。</p>
<p class="sutra">【第十畜杀具戒】</p>
<p class="sutra">若佛子，不得畜一切刀杖、弓箭、矛斧斗战之具，及恶网、罗罥杀生之器，一切不得畜。而菩萨乃至杀父母尚不加报，况杀一切众生。不得畜杀众生具。若故畜者，犯轻垢罪。</p>
<p class="sutra">如是十戒，应当学，敬心奉持。下六度品中广明。</p>
<p class="sutra">【第十一国使戒】</p>
<p class="sutra">若佛子，不得为利养恶心故，通国使命，军阵合会，兴师相伐，杀无量众生。而菩萨尚不得入军中往来，况故作国贼？若故作者，犯轻垢罪。</p>
<p class="sutra">【第十二贩卖戒】</p>
<p class="sutra">若佛子，故贩卖良人、奴婢、六畜，市易棺材、板木盛（注: 是 "承" 音）死之具。尚不应自作，况教人作？若故自作，教人作者，犯轻垢罪。</p>
<p class="sutra">【第十三谤毁戒】</p>
<p class="sutra">若佛子，以恶心故，无事谤他良人、善人、法师、师僧、国王、贵人，言犯七逆十重。于父母兄弟六亲中，应生孝顺心、慈悲心。而反更加于逆害，堕不如意处者，犯轻垢罪。</p>
<p class="sutra">【第十四放火焚烧戒】</p>
<p class="sutra">若佛子，以恶心故，放大火烧山林、旷野。四月乃至九月放火。若烧他人家屋宅、城邑、僧坊、田木，及鬼神、官物。一切有生物不得故烧。若故烧者，犯轻垢罪。</p>
<p class="sutra">【第十五僻教戒】</p>
<p class="sutra">若佛子，自佛弟子，及外道恶人、六亲、一切善知识，应一一教受持大乘经律。应教解义理，使发菩提心。十发趣心、十长养心、十金刚心。于三十心中，一一解其次第法用。而菩萨以恶心、瞋心，横教二乘声闻经律、外道邪见论等，犯轻垢罪。</p>
<p class="sutra">【第十六为利倒说戒】</p>
<p class="sutra">若佛子，应好心先学大乘威仪经律，广开解义味。见后新学菩萨，有从百里千里来求大乘经律，应如法为说一切苦行，若烧身、烧臂、烧指。若不烧身臂指供养诸佛，非出家菩萨。乃至饿虎、狼、狮子、一切饿鬼，悉应舍身肉手足而供养之。然后一一次第为说正法，使心开意解。而菩萨为利养故，应答不答；倒说经律文字，无前无后，谤三宝说者，犯轻垢罪。</p>
<p class="sutra">【第十七恃势乞求戒】</p>
<p class="sutra">若佛子，自为饮食、钱财、利养、名誉故，亲近国王、王子、大臣、百官，恃作形势，乞索打拍牵挽，横取钱物。一切求利，名为恶求多求，教他人求。都无慈心，无孝顺心者，犯轻垢罪。</p>
<p class="sutra">【第十八无解作师戒】</p>
<p class="sutra">若佛子，应学十二部经。诵戒者，日日六时持菩萨戒，解其义理，佛性之性。而菩萨不解一句一偈，及戒律因缘，诈言能解者，即为自欺诳，亦欺诳他人。一一不解，一切法不知，而为他人作师授戒者，犯轻垢罪。</p>
<p class="sutra">【第十九两舌戒】</p>
<p class="sutra">若佛子，以恶心故，见持戒比丘，手捉香炉，行菩萨行。而斗遘两头，谤欺贤人，无恶不造者，犯轻垢罪。</p>
<p class="sutra">【第二十不行放救戒】</p>
<p class="sutra">若佛子，以慈心故，行放生业。一切男子是我父，一切女人是我母，我生生无不从之受生，故六道众生皆是我父母。而杀而食者，即杀我父母，亦杀我故身。一切地水是我先身，一切火风是我本体，故常行放生。生生受生，常住之法。教人放生。若见世人杀畜生时，应方便救护，解其苦难。常教化讲说菩萨戒，救度众生。若父母兄弟死亡之日，应请法师讲菩萨戒经律，福资亡者，得见诸佛，生人天上。若不尔者，犯轻垢罪。</p>
<p class="sutra">如是十戒，应当学，敬心奉持。如灭罪品中广明一一戒相。</p>
<p class="sutra">【第二十一瞋打报雠戒】</p>
<p class="sutra">若佛子，不得以瞋报瞋，以打报打。若杀父母、兄弟、六亲，不得加报。若国主为他人杀者，亦不得加报。杀生报生，不顺孝道。尚不畜奴婢，打拍骂辱，日日起三业，口罪无量。况故作七逆之罪？而出家菩萨，无慈心报雠，乃至六亲中故报者，犯轻垢罪。</p>
<p class="sutra">【第二十二憍慢不请法戒】</p>
<p class="sutra">若佛子，初始出家，未有所解。而自恃聪明有智，或恃高贵、年宿（注: 是 "朽" 音），或恃大姓高门、大解、大福、大富饶财七宝，以此憍慢，而不谘受先学法师经律。其法师者，或小姓、年少、卑门、贫穷、下贱、诸根不具，而实有德，一切经律尽解。而新学菩萨，不得观法师种姓，而不来谘受法师第一义谛者，犯轻垢罪。</p>
<p class="sutra">【第二十三憍慢僻说戒】</p>
<p class="sutra">若佛子，佛灭度后，欲以好心受菩萨戒时，于佛菩萨形像前自誓受戒。当以七日佛前忏悔，得见好相，便得戒。若不得好相，应二七、三七，乃至一年，要得好相。得好相已，便得佛菩萨形像前受戒。若不得好相，虽佛像前受戒，不名得戒。若现前先受菩萨戒法师前受戒时，不须要见好相。何以故？是法师师师相授，故不须好相。是以法师前受戒时，即得戒，以生至重心故便得戒。若千里内无能授戒师，得佛菩萨形像前自誓受戒，而要见好相。</p>
<p class="sutra">若法师自倚解经律大乘学戒，与国王、太子、百官以为善友，而新学菩萨来问若经义、律义，轻心、恶心、慢心，不一一好答问者，犯轻垢罪。</p>
<p class="sutra">【第二十四不习学佛戒】</p>
<p class="sutra">若佛子，有佛经律大乘法，正见、正性、正法身，而不能勤学修习。而舍七宝，反学邪见、二乘、外道、俗典、阿毗昙、杂论、一切书记，是断佛性，障道因缘，非行菩萨道者。若故作者，犯轻垢罪。</p>
<p class="sutra">【第二十五不善知众戒】</p>
<p class="sutra">若佛子，佛灭度后，为说法主，为行法主，为僧坊主、教化主、坐禅主、行来主，应生慈心，善和斗诤。善守三宝物，莫无度用，如自己有。而反乱众斗诤，恣心用三宝物者，犯轻垢罪。</p>
<p class="sutra">【第二十六独受利养戒】</p>
<p class="sutra">若佛子，先在僧坊中住。后见客菩萨比丘，来入僧坊、舍宅、城邑，若国王宅舍中，乃至夏坐安居处，及大会中。先住僧应迎来送去，饮食供养，房舍、卧具、绳床、木床，事事给（注: 是 "给" 音）与。若无物，应卖自身及男女身，割自身肉卖，供给（注: 是 "己" 音）所须，悉以与之。若有檀越来请众僧，客僧有利养分（注: 是 "份" 音）。僧坊主应次第差客僧受请，而先住僧独受请，而不差客僧者，僧坊主得无量罪。畜生无异，非沙门，非释种姓，犯轻垢罪。</p>
<p class="sutra">【第二十七受别请戒】</p>
<p class="sutra">若佛子，一切不得受别请，利养入己。而此利养，属十方僧。而别受请即是取十方僧物入己。及八福田中，诸佛圣人，一一师僧、父母、病人物，自己用故，犯轻垢罪。</p>
<p class="sutra">【第二十八别请僧戒】</p>
<p class="sutra">若佛子，有出家菩萨、在家菩萨，及一切檀越，请僧福田求愿之时，应入僧坊问知事人，今欲请僧求愿。知事报言：次第请者，即得十方贤圣僧。而世人别请五百罗汉菩萨僧，不如僧次一凡夫僧。若别请僧者，是外道法，七佛无别请法，不顺孝道。若故别请僧者，犯轻垢罪。</p>
<p class="sutra">【第二十九邪命戒】</p>
<p class="sutra">若佛子，以恶心故，为利养，贩卖男女色，自手作食、自磨自舂，占相男女、解梦吉凶、是男是女，咒术，工巧，调鹰方法，和合百种毒药、千种毒药、蛇毒、生金银毒、蛊毒，都无慈愍心，无孝顺心。若故作者，犯轻垢罪。</p>
<p class="sutra">【第三十经理白衣戒】</p>
<p class="sutra">若佛子，以恶心故，自身谤三宝，诈现亲附。口便说空，行在有中。经理白衣，为白衣通致男女，交会淫色，作诸缚着。于六斋日，年三长斋月，作杀生、劫盗，破斋犯戒者，犯轻垢罪。</p>
<p class="sutra">如是十戒，应当学，敬心奉持。制戒品中广明。</p>
<p class="sutra">【第三十一不行救赎戒】</p>
<p class="sutra">佛言：佛子！佛灭度后，于恶世中，若见外道、一切恶人、劫贼，卖佛菩萨、父母形像，及卖经律，贩卖比丘、比丘尼，亦卖发菩提心菩萨道人。或为官使，与一切人作奴婢者。而菩萨见是事已，应生慈悲心，方便救护，处处教化取物，赎佛菩萨形像，及比丘、比丘尼、发心菩萨、一切经律。若不赎者，犯轻垢罪。</p>
<p class="sutra">【第三十二 损害众生戒】</p>
<p class="sutra">若佛子，不得贩卖刀杖、弓箭，畜轻秤、小斗。因官形势，取人财物。害心系缚，破坏成功。长养猫、狸、猪、狗。若故养者，犯轻垢罪。</p>
<p class="sutra">【第三十三邪业觉观戒】</p>
<p class="sutra">若佛子，以恶心故，观一切男女等斗，军阵、兵将、劫贼等斗。亦不得听（注: 是 &quot;听 4 声&quot; 
音）吹贝、鼓角、琴、瑟、筝、笛、箜篌、歌叫伎乐（注: 是 &quot;月&quot; 音）之声。不得樗（注: 是 &quot;书&quot; 音）蒲、围碁（注: 是 "棋" 音）、波罗塞戏、弹碁（注: 是 "棋" 音）、六博、拍球（注: 是 "球" 音）、掷石投壶、牵道八道行城。爪镜、蓍（注: 是 "失" 音）草、杨枝、钵盂、髑髅，而作卜筮。不得作盗贼使命。一一不得作，若故作者，犯轻垢罪。</p>
<p class="sutra">【第三十四暂离菩提心戒】</p>
<p class="sutra">若佛子，护持禁戒，行住坐卧，日夜六时读诵是戒，犹如金刚。如带持浮囊，欲渡大海。如草系比丘。常生大乘善信，自知我是未成之佛，诸佛是已成之佛。发菩提心，念念不去心。若起一念二乘外道心者，犯轻垢罪。</p>
<p class="sutra">【第三十五不发愿戒】</p>
<p class="sutra">若佛子，常应发一切愿，孝顺父母师僧。愿得好师、同学善知识，常教我大乘经律，十发趣、十长养、十金刚、十地，使我开解，如法修行。坚持佛戒，宁舍身命，念念不去心。若一切菩萨不发是愿者，犯轻垢罪。</p>
<p class="sutra">【第三十六不发誓戒】</p>
<p class="sutra">若佛子，发是十大愿已，持佛禁戒，作是誓言：宁以此身投炽然猛火、大坑刀山，终不毁犯三世诸佛经律，与一切女人作不净行。</p>
<p class="sutra">复作是愿，宁以热铁罗网，千重周匝缠身，终不以此破戒之身，受于信心檀越一切衣服。复作是愿，宁以此口吞热铁丸，及大流猛火，经百千劫，终不以此破戒之口，食于信心檀越百味饮食。复作是愿，宁以此身卧大流猛火、罗网热铁地上，终不以此破戒之身，受于信心檀越百种床座。复作是愿，宁以此身受三百矛刺身，经一劫二劫，终不以此破戒之身，受于信心檀越百味医药。复作是愿，宁以此身投热铁镬，经百千劫，终不以此破戒之身，受于信心檀越千种房舍屋宅、园林田地。复作是愿，宁以铁锤打碎此身，从头至足，令如微尘，终不以此破戒之身，受于信心檀越恭敬礼拜。复作是愿，宁以百千热铁刀矛，挑其两目，终不以此破戒之心，视他好色。复作是愿，宁以百千铁锥，劖刺耳根，经一劫二劫，终不以此破戒之心，听好音声。复作是愿，宁以百千刃刀，割去其鼻，终不以此破戒之心，贪嗅诸香。复作是愿，宁以百千刃刀，割断其舌，终不以此破戒之心，食人百味净食。复作是愿，宁以利斧，斩破其身，终不以此破戒之心，贪着好触。复作是愿，愿一切众生，悉得成佛。而菩萨若不发是愿者，犯轻垢罪。</p>
<p class="sutra">【第三十七冒难游行戒】（注: "难" 字是 "难 4 声" 音）</p>
<p class="sutra">若佛子，常应二时头陀，冬夏坐禅，结夏安居。常用杨枝、澡豆、三衣、瓶、钵、坐具、锡杖、香炉奁、漉水囊、手巾、刀子、火燧、镊子、绳床、经、律、佛像、菩萨形像。而菩萨行头陀时，及游方时，行来百里千里，此十八种物，常随其身。头陀者，从正月十五日至三月十五日，八月十五日至十月十五日。是二时中，此十八种物，常随其身，如鸟二翼。</p>
<p class="sutra">若布萨日，新学菩萨半月半月常布萨，诵十重四十八轻戒。若诵戒时，当于诸佛菩萨形像前诵。一人布萨，即一人诵。若二人、三人至百千人，亦一人诵。诵者高座，听者下座。各各披九条、七条、五条袈裟。若结夏安居时，亦应一一如法。</p>
<p class="sutra">若行头陀时，莫入难处。若若恶国界、若恶国王、土地高下、草木深邃、师子虎狼、水火风难，及以劫贼、道路毒蛇，一切难处悉不得入。头陀行道，乃至夏坐安居，是诸难处皆不得入。若故入者，犯轻垢罪。</p>
<p class="sutra">【第三十八乖尊卑次第戒】</p>
<p class="sutra">若佛子，应如法次第坐。先受戒者在前坐，后受戒者在后坐。不问老少、比丘、比丘尼、贵人、国王、王子，乃至黄门、奴婢，皆应先受戒者在前坐，后受戒者次第而坐。莫如外道痴人，若老若少，无前无后，坐无次第，如兵奴之法。我佛法中，先者先坐，后者后坐。而菩萨一一不如法次第坐者，犯轻垢罪。</p>
<p class="sutra">【第三十九不修福慧戒】</p>
<p class="sutra">若佛子，常应教化一切众生。建立僧坊、山林园田，立作佛塔，冬夏安居，坐禅处所，一切行道处，皆应立之。而菩萨应为一切众生，讲说大乘经律。若疾病、国难、贼难、父母、兄弟、和尚、阿阇梨亡灭之日，及三七日、四五七日，乃至七七日，亦应讲说大乘经律。</p>
<p class="sutra">一切斋会求愿，行来治生，大火所烧，大水所漂，黑风所吹船舫，江湖大海罗刹之难，亦读诵讲说此经律。乃至一切罪报、三恶、八难、七逆，杻械枷锁，系缚其身；多淫、多瞋、多愚痴、多疾病，皆应讲此经律。而新学菩萨若不尔者，犯轻垢罪。</p>
<p class="sutra">如是九戒应当学，尽心奉持。梵坛品当广明。</p>
<p class="sutra">【第四十拣择受戒戒】</p>
<p class="sutra">若佛子，与人受戒时，不得拣择。一切国王、王子、大臣、百官、比丘、比丘尼、信男、信女、淫男、淫女、十八梵天、六欲天子、无根、二根、黄门、奴婢、一切鬼神，尽得受戒。应教身所著袈裟，皆使坏色，与道相应。皆染使青、黄、赤、黑、紫色，一切染衣乃至卧具，尽以坏色。身所著衣，一切染色。若一切国土中，国人所著衣服，比丘皆应与其俗服有异。</p>
<p class="sutra">若欲受戒时，师应问言：汝现身不作七逆罪不？菩萨法师不得与七逆人现身受戒。七逆者，出佛身血、杀父、杀母、杀和尚、杀阿阇梨、破羯磨转法轮僧、杀圣人。若具七逆，即现身不得戒，余一切人尽得受戒。</p>
<p class="sutra">出家人法，不向国王礼拜，不向父母礼拜，六亲不敬，鬼神不礼。但解法师语，有百里千里来求法者，而菩萨法师以恶心瞋心，而不即与授一切众生戒者，犯轻垢罪。</p>
<p class="sutra">【第四十一为利作师戒】</p>
<p class="sutra">若佛子，教化人起信心时，菩萨与他人作教诫法师者，见欲受戒人，应教请二师──和尚、阿阇梨二师。应问言：汝有七遮罪不？若现身有七遮罪者，师不应与受戒。若无七遮者，得与受戒。若有犯十戒者，应教忏悔。在佛菩萨形像前，日夜六时诵十重四十八轻戒，苦到礼三世千佛，得见好相。若一七日、二三七日，乃至一年，要见好相。好相者，佛来摩顶，见光见华，种种异相，便得灭罪。若无好相，虽忏无益，是人现身亦不得戒，而得增益受戒。若犯四十八轻戒者，对首忏悔，罪便得灭，不同七遮。</p>
<p class="sutra">而教诫师于是法中，一一好解。若不解大乘经律，若轻、若重、是、非之相，不解第一义谛、习种性、长养性、性种性、不可坏性、道种性、正法性，其中多少，观行出入；十禅支。一切行法，一一不得此法中意。而菩萨为利养故，为名闻故，恶求多求，贪利弟子。而诈现解一切经律，为供养故，是自欺诈，亦欺诈他人。故与人授戒者，犯轻垢罪。</p>
<p class="sutra">【第四十二为恶人说戒戒】</p>
<p class="sutra">若佛子，不得为利养故，于未受菩萨戒者前，若外道恶人前，说此千佛大戒。邪见人前亦不得说。除国王，余一切不得说。是恶人辈，不受佛戒，名为畜生。生生之处，不见三宝，如木石无心，名为外道。邪见人辈，木头无异。而菩萨于是恶人前说七佛教戒者，犯轻垢罪。</p>
<p class="sutra">【第四十三故起犯戒心戒】</p>
<p class="sutra">若佛子，信心出家，受佛正戒。故起心毁犯圣戒者，不得受一切檀越供养，亦不得国王地上行，不得饮国王水。五千大鬼常遮其前，鬼言：大贼！若入房舍城邑宅中，鬼复常扫其脚迹。一切世人皆骂言：佛法中贼！一切众生，眼不欲见。犯戒之人，畜生无异，木头无异。若故毁正戒者，犯轻垢罪。</p>
<p class="sutra">【第四十四不供养经典戒】</p>
<p class="sutra">若佛子，常应一心受持读诵大乘经律。剥皮为纸，刺血为墨，以髓为水，析骨为笔，书写佛戒。木皮、谷纸、绢素、竹、帛，亦悉书持。常以七宝、无价香华、一切杂宝为香囊，盛（注: 是 "承" 音）经律卷。若不如法供养者，犯轻垢罪。</p>
<p class="sutra">【第四十五不化众生戒】</p>
<p class="sutra">若佛子，常起大悲心。若入一切城邑舍宅，见一切众生，应当唱言：汝等众生，尽应受三归十戒。若见牛马猪羊一切畜生，应心念口言：汝是畜生，发菩提心。而菩萨入一切处山林川野，皆使一切众生发菩提心。是菩萨若不发教化众生心者，犯轻垢罪。</p>
<p class="sutra">【第四十六说法不如法戒】</p>
<p class="sutra">若佛子，常应教化，起大悲心。若入檀越贵人家，一切众中，不得立为白衣说法。应在白衣众前，高座上坐。法师比丘，不得地立为四众说法。若说法时，法师高座，香华供养，四众听者下坐。如孝顺父母，敬顺师教，如事火婆罗门。其说法者，若不如法说，犯轻垢罪。</p>
<p class="sutra">【第四十七非法制限戒】</p>
<p class="sutra">若佛子，皆已信心受佛戒者。若国王、太子、百官、四部弟子，自恃高贵，破灭佛法戒律。明作制法，制我四部弟子，不听出家行道，亦复不听造立形像、佛塔、经律。立统官制众，使安籍记僧。菩萨比丘地立，白衣高座。广行非法，如兵奴事主。而菩萨正应受一切人供养，而反为官走使，非法非律。若国王、百官好心受佛戒者，莫作是破三宝之罪。若故作破法者，犯轻垢罪。（注: 所有的 "听" 字都读 "听 4 声" 音）</p>
<p class="sutra">【第四十八破法戒】</p>
<p class="sutra">若佛子，以好心出家，而为名闻利养，于国王、百官前说佛戒者，横与比丘、比丘尼、菩萨戒弟子作系缚事，如狱囚法，如兵奴之法，如师子身中虫，自食师子肉，非余外虫。如是佛子自破佛法，非外道天魔能破。若受佛戒者，应护佛戒，如念一子，如事父母，不可毁破。</p>
<p class="sutra">而菩萨闻外道恶人，以恶言谤破佛戒之声，如三百矛刺心，千刀万杖打拍其身，等无有异。宁自入地狱，经于百劫，而不一闻恶人以恶言谤破佛戒之声。而况自破佛戒，教人破法因缘，亦无孝顺之心。若故作者，犯轻垢罪。</p>
<p class="sutra">如是九戒，应当学，敬心奉持。</p>
<p class="sutra">诸佛子，是四十八轻戒，汝等受持。过去诸菩萨已诵，未来诸菩萨当诵，现在诸菩萨今诵。</p>
<p class="sutra">诸佛子听，十重四十八轻戒，三世诸佛已诵、当诵、今诵，我今亦如是诵。汝等一切大众，若国王、王子、百官、比丘、比丘尼、信男、信女，受持菩萨戒者，应受持、读诵、解说、书写佛性常住戒卷，流通三世。一切众生，化化不绝。得见千佛，为千佛授手。世世不堕恶道八难，常生人道天中。我今在此树下，略开七佛法戒。汝等大众，当一心学波罗提木叉，欢喜奉行 。如无相天王品劝学中，一一广明。三千学士，时坐听者，闻佛自诵，心心顶戴，欢喜受持。</p>
<p class="sutra">尔时，释迦牟尼佛说上莲华台藏世界，卢舍那佛所说心地法门品中，十无尽戒法品竟。千百亿释迦亦如是说。从摩醯首罗天王宫，至此道树下，十住处说法品，为一切菩萨，不可说大众，受持、读诵、解说，其义亦如是。千百亿世界、莲华藏世界、微尘世界。一切佛心藏、地藏、戒藏、无量行愿藏、因果佛性常住藏，如是一切佛，说无量一切法藏竟。千百亿世界中，一切众生受持，欢喜奉行。若广开心地相相，如佛华光王七行品中说。</p>
<p class="sutra">明人忍慧强　能持如是法　未成佛道间　安获五种利<br>
一者十方佛　悯念常守护　二者命终时　正见心欢喜<br>
三者生生处　为诸菩萨友　四者功德聚　戒度悉成就<br>
五者今后世　性戒福慧满　此是诸佛子　智者善思量<br>
计我着相者　不能生是法　灭寿取证者　亦非下种处<br>
欲长菩提苗　光明照世间　应当静观察　诸法真实相<br>
不生亦不灭　不常复不断　不一亦不异　不来亦不去<br>
如是一心中　方便勤庄严　菩萨所应作　应当次第学<br>
于学于无学　勿生分别想　是名第一道　亦名摩诃衍<br>
一切戏论恶　悉从是处灭　诸佛萨婆若　悉由是处出<br>
是故诸佛子　宜发大勇猛　于诸佛净戒　护持如明珠<br>
过去诸菩萨　已于是中学　未来者当学　现在者今学<br>
此是佛行处　圣主所称叹　我已随顺说　福德无量聚<br>
回以施众生　共向一切智　愿闻是法者　悉得成佛道</p>
     <p class="spacer">
      　</p>
            </td>
          </tr>
         


          <tr>
            <td height="50">
              <p align="right" class="t7"><a href="BrahmaNetPrecepts.htm#top">▲Top</a></td>
          </tr>
        </table>
      </div>
            </td>
          </tr>
        </table>
      </div>
      </td>
    </tr>
    <tr>
      <td height="40" width="370"><p class="t2b"><font face="新宋体" style="font-size: 13px" color="#868686">法界佛教总会  ．   DRBA ／ BTTS ／  DRBU </font> </p></td>
      <td height="40" width="370"><p class="t2b" align="right">　│<a href="contents.htm">浅释</a>│</p></td>
    </tr>
    </table>
</div>

</body>

</html>