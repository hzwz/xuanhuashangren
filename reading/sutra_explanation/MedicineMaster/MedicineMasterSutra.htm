<html>

<head>
<meta http-equiv="Content-Language" content="zh-tw">
<meta name="GENERATOR" content="Microsoft FrontPage 5.0">
<meta name="ProgId" content="FrontPage.Editor.Document">
<meta http-equiv="Content-Type" content="text/html; charset=utf-8">
<title>药师琉璃光如来本愿功德经</title>
<link rel="stylesheet" type="text/css" href="style.css">
</head>

<body topmargin="0" leftmargin="0">
<a name="top"></a>


<div align="center">
  <table border="0" cellpadding="0" cellspacing="0" width="740" >
    <tr>
      <td colspan="2" width="740">
      <table border="0" cellpadding="0" cellspacing="0" width="740">
        <tr>
          <td width="55" rowspan="2">
          <img border="0" src="../../appendix/images/drba_logo.gif" align="left" hspace="0" alt="法界佛教总会．DRBA Logo" width="46" height="55"></td>
          <td width="495">
          <p class="t6">药师琉璃光如来本愿功德经</p></td>
          <td width="200"></td>
        </tr>
        <tr>
          <td width="495">
          <p class="t3">　</p></td>
          <td width="200">
          <p class="t2b" align="right">　│<a href="contents.htm">浅释</a>│</p></td>
        </tr>
        <tr>
          <td width="740" height="10" colspan="3"></td>
        </tr>
      </table>
      </td>
    </tr>
    <tr>
      <td colspan="2" width="740">
      <div align="center">
        <center>
        <table cellpadding="0" cellspacing="0" width="740" border="1" bordercolor="#ECECF2" style="border-style:double; border-width:3; border-collapse: collapse" >
          <tr>
            <td>
      <div align="center">
        <center>
        <table cellpadding="0" cellspacing="0" width="580" >
          <tr>
            <td height="50"></td>
          </tr>
          <tr>
            <td>
      <p class="title">药师琉璃光如来本愿功德经</p>
      <p class="t1">大唐．三藏法师．玄奘　奉诏译</p>
      <p class="verse2">开经偈<br>
      无上甚深微妙法　百千万劫难遭遇<br>
      我今见闻得受持　愿解如来真实义</p>
        </center>
        </center>
<p class="sutra">如是我闻：</p>
<p class="sutra">一时，薄伽梵游化诸国，至广严城，住乐音树下。与大苾刍众八千人俱，菩萨摩诃萨三万六千，及国王、大臣、婆罗门、居士、天龙八部、人、非人等，无量大众，恭敬围绕，而为说法。</p>
<p class="sutra">尔时，曼殊室利法王子，承佛威神，从座而起，偏袒一肩，右膝着地，向薄伽梵，曲躬合掌，白言： 
世尊！惟愿演说如是相类诸佛名号，及本大愿殊胜功德，令诸闻者业障销除，为欲利乐像法转时诸有情故。 </p>
<p class="sutra">尔时，世尊赞曼殊室利童子言： 
善哉！善哉！曼殊室利！汝以大悲，劝请我说诸佛名号、本愿功德，为拔业障所缠有情，利益安乐像法转时诸有情故。汝今谛听，极善思惟，当为汝说。 </p>
<p class="sutra">曼殊室利言： 唯然！愿说，我等乐闻。 </p>
<p class="sutra">佛告曼殊室利： 东方去此过十殑伽沙等佛土，有世界名净琉璃，佛号药师琉璃光如来、应、正等觉、明行圆满、善逝、世间解、无上士、调御
丈夫、天人师、佛、薄伽梵。曼殊室利！彼世尊药师琉璃光如来，本行菩萨道时，发十二大愿，令诸有情，所求皆得。</p>
<p class="sutra">第一大愿：愿我来世得阿耨多罗三藐三菩提时，自身光明，炽然照曜无量无数无边世界，以三十二大丈夫相、八十随形，庄严其身；令一切有情，如我无异。 </p>
<p class="sutra">第二大愿：愿我来世得菩提时，身如琉璃，内外明彻，净无瑕秽，光明广大，功德巍巍，身善安住，焰网庄严，过于日月；幽冥众生，悉蒙开晓，随意所趣，作诸事业。 </p>
<p class="sutra">第三大愿：愿我来世得菩提时，以无量无边智慧方便，令诸有情，皆得无尽所受用物，莫令众生有所乏少。 </p>
<p class="sutra">第四大愿：愿我来世得菩提时，若诸有情行邪道者，悉令安住菩提道中；若行声闻独觉乘者，皆以大乘而安立之。 </p>
<p class="sutra">第五大愿：愿我来世得菩提时，若有无量无边有情，于我法中修行梵行，一切皆令得不缺戒，具三聚戒。设有毁犯，闻我名已，还得清净，不堕恶趣。 </p>
<p class="sutra">第六大愿：愿我来世得菩提时，若诸有情，其身下劣，诸根不具，丑陋、顽愚、盲、聋、喑、哑、挛、躄、背偻、白癞、癫狂、种种病苦；闻我名已，一切皆得端正黠慧。诸根完具，无诸疾苦。 </p>
<p class="sutra">第七大愿：愿我来世得菩提时，若诸有情，众病逼切，无救无归，无医无药，无亲无家，贫穷多苦，我之名号，一经其耳，众病悉除，身心安乐，家属资具，悉皆丰足，乃至证得无上菩提。 </p>
<p class="sutra">第八大愿：愿我来世得菩提时，若有女人，为女百恶之所逼恼，极生厌离，愿舍女身；闻我名已，一切皆得转女成男，具丈夫相，乃至证得无上菩提。 </p>
<p class="sutra">第九大愿：愿我来世得菩提时，令诸有情，出魔罥网，解脱一切外道缠缚；若堕种种恶见稠林，皆当引摄置于正见，渐令修习诸菩萨行，速证无上正等菩提。 </p>
<p class="sutra">第十大愿：愿我来世得菩提时，若诸有情，王法所加，缚录鞭挞，系闭牢狱，或当刑戮，及余无量灾难凌辱，悲愁煎迫，身心受苦；若闻我名，以我福德威神力故，皆得解脱一切忧苦。 </p>
<p class="sutra">第十一大愿：愿我来世得菩提时，若诸有情，饥渴所恼，为求食故造诸恶业；得闻我名，专念受持，我当先以上妙饮食，饱足其身；后以法味，毕竟安乐而建立之。</p>
<p class="sutra">第十二大愿：愿我来世得菩提时，若诸有情，贫无衣服，蚊虻寒热，昼夜逼恼；得闻我名，专念受持，如其所好，即得种种上妙衣服，亦得一切宝庄严具，华鬘涂香，鼓乐众伎，随心所玩，皆令满足。 </p>
<p class="sutra">曼殊室利！是为彼世尊药师琉璃光如来、应、正等觉，行菩萨道时，所发十二微妙上愿。 </p>
<p class="sutra">复次，曼殊室利！彼世尊药师琉璃光如来，行菩萨道时所发大愿，及彼佛土功德庄严，我若一劫，若一劫余，说不能尽。然彼佛土，一向清净，无有女人，亦无恶趣，及苦音声。琉璃为地，金绳界道，城、阙、宫、阁、轩、窗、罗网，皆七宝成。亦如西方极乐世界，功德庄严，等无差别。于其国中，有二菩萨摩诃萨：一名日光遍照，二名月光遍照，是彼无量无数菩萨众之上首， 
次补佛处，悉能持彼世尊药师琉璃光如来正法宝藏。是故，曼殊室利！诸有信心善男子、善女人等，应当愿生彼佛世界。 </p>
<p class="sutra">尔时，世尊复告曼殊室利童子言： 曼殊室利！有诸众生，不识善恶，唯怀贪吝，不知布施及施果报，愚痴无智，阙于信根，多聚财宝，勤加守护；见乞者来，其心不喜，设不获已而行施时，如割身肉，深生痛惜。复有无量悭贪有情，积集资财，于其自身尚不受用，何况能与父母、妻子、奴婢、作使，及来乞者？彼诸有情，从此命终，生饿鬼界，或傍生趣。由昔人间，曾得暂闻药师琉璃光如来名故，今在恶趣，暂得忆念彼如来名，即于念时，从彼处没，还生人中，得宿命念，畏恶趣苦，不乐欲乐，好行惠施，赞叹施者，一切所有悉无贪惜，渐次尚能以头目手足，血肉身分，施来求者，况余财物。 </p>
<p class="sutra">复次，曼殊室利，若诸有情，虽于如来受诸学处，而破尸罗；有虽不破尸罗，而破轨则；有于尸罗、轨则，虽得不坏，然毁正见；有虽不毁正见，而弃多闻，于佛所说契经深义不能解了；有虽多闻而增上慢，由增上慢覆蔽心故，自是非他，嫌谤正法，为魔伴党。如是愚人，自行邪见，复令无量俱胝有情，堕大险坑。此诸有情，应于地狱、傍生、鬼趣，流转无穷。若得闻此药师琉璃光如来名号，便舍恶行，修诸善法，不堕恶趣，设有不能舍诸恶行，修行善法，堕恶趣者，以彼如来本愿威力，令其现前暂闻名号，从彼命终还生人趣，得正见精进，善调意乐，便能舍家趣于非家，如来法中，受持学处，无有毁犯；正见多闻，解甚深义，离增上慢，不谤正法，不为魔伴，渐次修行诸菩萨行，速得圆满。 </p>
<p class="sutra">复次，曼殊室利！若诸有情，悭贪嫉妒，自赞毁他，当堕三恶趣中，无量千岁受诸剧苦；受剧苦已，从彼命终，来生人间，作牛、马、驼、驴，恒被鞭挞，饥渴逼恼；又常负重，随路而行。或得为人，生居下贱，作人奴婢，受他驱役，恒不自在。若昔人中，曾闻世尊药师琉璃光如来名号，由此善因，今复忆念，至心归依。以佛神力，众苦解脱，诸根聪利，智慧多闻，恒求胜法，常遇善友，永断魔罥，破无明[谷-禾+卵]，竭烦恼河，解脱一切生、老、病、死，忧
愁、苦恼。 </p>
<p class="sutra">复次，曼殊室利！若诸有情，好喜乖离，更相斗讼，恼乱自他，以身语意，造作增长种种恶业，展转常为不饶益事，互相谋害。告召山林树冢等神；杀诸众生，取其血肉，祭祀药叉罗刹
婆等；书怨人名，作其形像，以恶咒术而咒诅之；厌魅蛊道，咒起尸鬼，令断彼命，及坏其身。是诸有情，若得闻此药师琉璃光如来名号，彼诸恶事，悉不能害。一切展转皆起慈心，利益安乐，无损恼意及嫌恨心；各各欢悦，于自所受生于喜足，不相侵凌，互为饶益。 </p>
<p class="sutra">复次，曼殊室利！若有四众：苾刍、苾刍尼、邬波索迦、邬波斯迦，及余净信善男子、善女人等，有能受持八分斋戒，或经一年，或复三月，受持学处，以此善根，愿生西方极乐世界无量寿佛所，听闻正法，而未定者。若闻世尊药师琉璃光如来名号，临命终时，有八大菩萨，其名曰：文殊师利菩萨、观世音菩萨、得大势菩萨、无尽意菩萨、宝檀华菩萨、药王菩萨、药上菩萨、弥勒菩萨、是八大菩萨，乘空而来，示其道路，即于彼界种种杂色众宝华中，自然化生。</p>
<p class="sutra">
或有因此生于天上，虽生天上，而本善根亦未穷尽，不复更生诸余恶趣。天上寿尽，还生人间，或为轮王，统摄四洲，威德自在，安立无量百千有情于十善道；或生刹帝利、婆罗门、居士大家，多饶财宝，仓库盈溢，形相端 
正，眷属具足，聪明智慧，勇健威猛，如大力士。若是女人，得闻世尊药师琉璃光如来名号，至心受持，于后不复更受女身。 </p>
      <p class="sutra">
      复次，曼殊室利！彼药师琉璃光如来得菩提时，由本愿力，观诸有情，遇众病苦、瘦挛乾消、黄热等病；或被魇魅蛊毒所中，或复短命，或时横死，欲令是等病苦消除，所求愿满。<br>
      <br>
      时彼世尊入三摩地，名曰除灭一切众生苦恼。既入定已，于肉髻中，出大光明，光中演说，大陀罗尼曰：南谟薄伽伐帝，鞞杀社窭噜，薜琉璃，钵喇婆，喝啰阇也，怛他揭多耶，阿啰喝帝，三藐三勃陀耶，怛侄他，唵，鞞杀逝，鞞杀逝，鞞杀社，三没揭帝莎诃。</p>
      <p class="sutra">尔时光中，说此咒已，大地震动，放大光明，一切众生，病苦皆除，受安隐乐。</p>
      <p class="sutra">
      曼殊室利！若见男子女人，有病苦者，应当一心为彼病人，常清净澡漱，或食或药，或无虫水，咒一百八遍，与彼服食，所有病苦悉皆消灭。若有所求，至心念诵，皆得如是，无病延年，命终之后，生彼世界，得不退转，乃至菩提。是故曼殊室利，若有男子女人，于彼药师琉璃光如来，至心殷重，恭敬供养者，常持此咒，勿令废忘。</p>
      <p class="sutra">
      复次，曼殊室利！若有净信男子女人，得闻药师琉璃光如来，应正等觉，所有名号，闻已诵持；晨嚼齿木，澡漱清净，以诸香华，烧香涂香，作众伎乐，供养形像；于此经典，若自书，若教人书，一心受持，听闻其义；于彼法师，应修供养，一切所有资身之具，悉皆施与，勿令乏少；如是便蒙诸佛护念，所求愿满，乃至菩提。</p>
<p class="sutra">尔时，曼殊室利童子白佛言： 世尊！我当誓于像法转时，以种种方便，令诸净信善男子、善女人等，得闻世尊药师琉璃光如来名号，乃至睡中亦以佛名觉悟其耳。世尊！若于此经受持读诵，或复为他演说开示；若自书，若教人书；恭敬尊重，以种种花香、涂香、末香、烧香、花鬘、璎珞、幡盖、伎乐，而为供养；以五色彩，作囊盛之；扫洒净处，敷设高座，而用安处。</p>
<p class="sutra">尔时，四大天王与其眷属，及余无量百千天众，皆诣其所，供养守护。世尊！若此经宝流行之处，有能受持，以彼世尊药师琉璃光如来本愿功德，及闻名号，当知是处无复横死；亦复不为诸恶鬼神，夺其精气；设已夺者，还
复如故，身心安乐。 </p>
<p class="sutra">佛告曼殊室利： 如是！如是！如汝所说。曼殊室利！若有净信善男子、善女人等，欲供养彼世尊药师琉璃光如来者，应先造立彼佛形像，敷清净座而安处之；散种种花，烧种种香，以种种幢幡庄严其处；七日七夜，受持八分斋戒，食清净食，澡浴香洁，着新净衣，应生无垢浊心，无怒害心，于一切有情，起利益安乐，慈、悲、喜、舍，平等之心，鼓乐歌赞，右绕佛像。复应念彼如来本愿功德，读诵此经，思惟其义，演说开示。随所乐
求，一切皆遂：求长寿得长寿，求富饶得富饶，求官位得官位，求男女得男女。</p>
<p class="sutra">若复有人，忽得恶梦，见诸恶相，或怪鸟来集，或于住处，百怪出现；此人若以众妙资具，恭敬供养彼世尊药师琉璃光如来者，恶梦恶相，诸不吉祥，皆悉隐没，不能为患。或有水、火、刀、毒、悬
险、恶象、师子、虎、狼、熊、罴、毒蛇、恶蝎、蜈蚣、蚰蜒、蚊虻等怖；若能至心忆念彼佛，恭敬供养，一切怖畏皆得解脱。若他国侵扰，盗贼反乱；忆念恭敬彼如来者，亦皆解脱。</p>
<p class="sutra">复次，曼殊室利！若有净信善男子、善女人等，乃至尽形不事余天，惟当一心归佛、法、僧，受持禁戒，若五戒、十戒、菩萨四百戒、苾刍二百五十戒、苾刍尼五百戒，于所受中或有毁犯，怖堕恶趣，若能专念彼佛名号，恭敬供养者，必定不受三恶趣生。或有女人，临当产时，受于极苦；若能至心称名礼赞，恭敬供养彼如来者，众苦皆除。所生之子，身分具足，形色端正，见者欢喜，利根聪明，安隐少病，无有非人，夺其精气。 </p>
<p class="sutra">尔时，世尊告阿难言： 如我称扬彼世尊药师琉璃光如来所有功德，此是诸佛甚深行处，难可解了，汝为信不？ </p>
<p class="sutra">阿难白言： 
大德世尊！我于如来所说契经，不生疑惑；所以者何？一切如来身语意业，无不清净。世尊！此日月轮，可令堕落；妙高山王，可使倾动，诸佛所言，无有异也。世尊！有诸众生，信根不具，闻说诸佛甚深行处，作是思惟：云何但念药师琉璃光如来一佛名号，便获尔所功德胜利？由此不信，反生诽谤；彼于长夜，失大利乐，堕诸恶趣，流转无穷。 </p>
<p class="sutra">佛告阿难： 是诸有情，若闻世尊药师琉璃光如来名号，至心受持，不生疑惑，堕恶趣者，无有是处。阿难！此是诸佛甚深所行，难可信解；汝今能受，当知皆是如来威力。</p>
<p class="sutra">阿难！一切声闻、独觉，及未登地诸菩萨等，皆悉不能如实信解；惟除一生所系菩萨。</p>
<p class="sutra">阿难！人身难得，于三宝中，信敬尊重，亦难可得；闻世尊药师琉璃光如来名号，复难于是。</p>
<p class="sutra">
阿难！彼药师琉璃光如来，无量菩萨行；无量善巧方便；无量广大愿；我若一劫，若一劫余而广说者，劫可速尽，彼佛行愿，善巧方便，无有尽也。 </p>
<p class="sutra">尔时，众中有一菩萨摩诃萨，名曰救脱，即从座起，偏袒右肩，右膝着地，曲躬合掌而白佛言： 大德世尊！像法转时，有诸众生，为种种患之所困厄，长病羸瘦，不能饮食，喉唇乾燥，见诸方暗，死相现前；父母、亲属、朋友、知识，啼泣围绕。然彼自身，卧在本处，见琰魔使，引其神识，至于琰魔法王之前；然诸有情，有俱生神，随其所作，若罪若福，皆具书之，尽持授与琰魔法王。</p>
<p class="sutra">尔时，彼王推问其人，计
算所作，随其罪福而处断之。时，彼病人亲属、知识，若能为彼归依世尊药师琉璃光如来，请诸众僧，转读此经，然七层之灯，悬五色续命神幡，或有是处，彼识得还。如在梦中，明了自见；或经七日，或二十一日，或三十五日，或四十九日，彼识还时，如从梦觉，皆自忆知善不善业所得果报。由自证见业果报故，乃至命难，亦不造作诸恶之业。是故，净信善男子、善女人等，皆应受持药师琉璃光如来名号，随力所能，恭敬供养。 </p>
<p class="sutra">尔时，阿难问救脱菩萨曰： 善男子！应云何恭敬供养彼世尊药师琉璃光如来续命幡灯，复云何造？ </p>
<p class="sutra">救脱菩萨言： 大德！若有病人，欲脱病苦，当为其人，七日七夜，受持八分斋戒，应以饮食及余资具，随力所办，供养苾刍僧；昼夜六时，
礼拜行道，供养彼世尊药师琉璃光如来；读诵此经四十九遍；然四十九灯；造彼如来形像七躯，一一像前各置七灯，一一灯量大如车轮，乃至四十九日，光明不绝；造五色彩幡，长四十九
磔手，应放杂类众生至四十九；可得过度危厄之难，不为诸横恶鬼所持。</p>
<p class="sutra">复次，阿难！若刹帝利灌顶王等，灾难起时，所谓人众疾疫难，他国侵逼难，自界叛逆难，星宿变怪难，日月薄蚀难，非时风雨难，过时不雨难。彼刹帝利灌顶王等，尔时应于一切有情起慈悲心，赦诸系闭；依前所说供养之法，供养彼世尊药师琉璃光如来。由此善根，及彼如来本愿力故，令其国界即得安隐：风雨顺时，谷稼成熟；一切有情无病欢乐；于其国中，无有暴
恶药叉等神恼有情者；一切恶相，皆即隐没；而刹帝利灌顶王等，寿命色力，无病自在，皆得增益。</p>
<p class="sutra">
阿难！若帝后、妃主、储君、王子、大臣、辅相、中宫婇女、百官、黎庶，为病所苦，及余厄难；亦应造立五色神幡，然灯续明，放诸生命，散杂色华，烧众名香，病得除愈，众难解脱。 </p>
<p class="sutra">尔时，阿难问救脱菩萨言： 善男子！云何已尽之命而可增益？ </p>
<p class="sutra">救脱菩萨言： 大德！汝岂不闻如来说有九横死耶？是故劝造续命幡灯，修诸福德；以修福故，尽其寿命，不经苦患。 </p>
<p class="sutra">阿难问言： 九横云何？ </p>
<p class="sutra">救脱菩萨言： 若诸有情，得病虽轻，然无医药及看病者，设复遇医，授以非药，实不应死而便横死。又信世间邪魔、外道、妖孽之师，妄说祸福，便生恐动，心不自正，卜问觅祸，杀种种众生，解奏神明，呼诸魍魉，请乞福佑，欲冀延年，终不能得；愚痴迷惑，信邪倒见，遂令横死，入于地狱，无有出期，是名初横。</p>
<p class="sutra">二者，横被王法之所诛戮。</p>
<p class="sutra">三者，畋猎嬉戏，耽淫嗜酒，放逸无度，横为非人夺其精气。</p>
<p class="sutra">四者，横为火焚。</p>
<p class="sutra">五者，横为水溺。</p>
<p class="sutra">六者，横为种种恶兽所啖。</p>
<p class="sutra">七者，横堕山崖。</p>
<p class="sutra">八者，横为毒药、厌祷、咒诅、起尸鬼等之所中害。</p>
<p class="sutra">九者，饥渴所困，不得饮食而便横死。</p>
<p class="sutra">是为如来略说横死，有此九种。其余复有无量诸横，难可具说。</p>
<p class="sutra">复次，阿难！彼琰魔王主领世间名籍之记。若诸有情，不孝五逆，破辱三宝，坏君臣法，毁于信戒，琰魔法王，随罪轻重，考而罚之。是故我今劝诸有情，然灯造幡，放生修福，令度苦厄，不遭众难。 </p>
<p class="sutra">尔时，众中有十二药叉大将，俱在会坐，所谓：</p>
<p class="sutra">　宫毗罗大将，伐折罗大将，<br>
　迷企罗大将，安底罗大将，<br>
　頞你罗大将，珊底罗大将，<br>
　因达罗大将，波夷罗大将，<br>
　摩虎罗大将，真达罗大将，<br>
　招杜罗大将，毗羯罗大将。</p>
<p class="sutra">此十二药叉大将，一一各有七千药叉以为眷属，同时举声白佛言： 
世尊！我等今者，蒙佛威力，得闻世尊药师琉璃光如来名号，不复更有恶趣之怖。我等相率，皆同一心，乃至尽形归佛法僧，誓当荷负一切有情，为作义利饶益安乐。随于何等村城、国邑、空闲林中，若有流布此经，或复受持药师琉璃光如来名号，恭敬供养者，我等眷属卫护是人，皆使解脱一切苦难；诸有愿求，悉令满足。或有疾厄求度脱者，亦应读诵此经，以五色缕，结我名字，得如愿已，然后解结。 </p>
<p class="sutra">尔时，世尊赞诸药叉大将言： 善哉！善哉！大药叉将！汝等念报世尊药师琉璃光如来恩德者，常应如是利益安乐一切有情。 </p>
<p class="sutra">尔时，阿难白佛言： 世尊！当何名此法门？我等云何奉持？ </p>
<p class="sutra">佛告阿难： 此法门名说药师琉璃光如来本愿功德；亦名说十二神将饶益有情结愿神咒；亦名拔除一切业障；应如是持。 </p>
<p class="sutra">时薄伽梵说是语已，诸菩萨摩诃萨，及大声闻，国王、大臣、婆罗门、居士，天、龙、药叉、揵达缚、阿素洛、揭路荼、紧捺洛、莫呼洛伽，人、非人等，一切大众，闻佛所说，皆大欢喜，信受奉行。</p> 
     <p class="spacer">
      　</p>
            </td>
          </tr>
         


          <tr>
            <td height="50">
              <p align="right" class="t7"><a href="MedicineMasterSutra.htm#top">▲Top</a></td>
          </tr>
        </table>
      </div>
            </td>
          </tr>
        </table>
      </div>
      </td>
    </tr>
    <tr>
      <td height="40" width="370"><p class="t2b"><font face="新宋体" style="font-size: 13px" color="#868686">法界佛教总会  ．   DRBA ／ BTTS ／  DRBU </font> </p></td>
      <td height="40" width="370"><p class="t2b" align="right">　│<a href="contents.htm">浅释</a>│</p></td>
    </tr>
    </table>
</div>

</body>

</html>